Article 0
अटल बिहारी वाजपेयी

'अटल बिहारी वाजपेयी' का जन्म 25 दिसंबर 1924 ई० को भारत के मध्य प्रदेश राज्य में स्थित ग्वालियर के शिंदे की छावनी में हुआ था। इनके पिता श्री कृष्ण बिहारी वाजपेयी ग्वालियर में ही अध्यापन कार्य करते थे। अटलजी के दादा पं० श्याम लाल बिहारी वाजपेयी जाने-माने संस्कृत के विद्वान थे।

अटलजी की आरंभिक शिक्षा स्थानीय विद्यालय में हुई। तत्पश्चात ग्वालियर में ही विक्टोरिया कॉलेज से स्नातक की उपाधि प्राप्त की। इसके पश्चात कानपुर के डी० ए० वी० कॉलेज से राजनीति शास्त्र में प्रथम श्रेणी में स्नातकोत्तर की उपाधि अर्जित की। इसके पश्चात कानून की पढ़ाई करने के लिए विश्वविद्यालय में प्रवेश लिया।

अटलजी अपने प्रारंभिक जीवन में ही राष्ट्रीय स्वयंसेवक संघ के सम्पर्क में आ गए थे। 1942 के 'भारत छोड़ो' आन्दोलन में इन्होने भी भाग लिया और 24 दिन तक कारावास में रहे। इन्होने पत्रकारिता के क्षेत्र में विशिष्ट ख्याति प्राप्त की। अटलजी ने अनेक पुस्तकों की रचना की। अटलजी एक कुशल वक्ता हैं। उनके बोलने का ढंग बिलकुल निराला है। पत्रकारिता से अटलजी ने राजनीति में प्रवेश किया। 6 अप्रैल 1980 ई० में उनको भारतीय जनता पार्टी के राष्ट्रीय अध्यक्ष के पद पर आसीन किया गया। 16 मई 1996 को अटलजी ने देश के 10वें प्रधानमंत्री के रूप में शपथ ली। किन्तु इस बार इनको संख्या बल के आगे त्याग-पत्र देना पड़ा। 19 मार्च 1998 को पुनः अटलजी को देश के प्रधानमंत्री के रूप में शपथ दिलाई गई। 13 अक्टूबर 1999 को अटलजी ने तीसरी बार प्रधानमंत्री के रूप में शपथ ली।

अटलजी मात्र राजनेता ही नहीं अपितु सर्वमान्य व्यक्ति एवं साहित्यकार भी हैं। उनका चिरप्रसन्न एवं मुक्त स्वभाव उनको महान बना देता है। आज अटलजी राजनीति के उस सर्वोच्च स्थान पर पहुँच चुके हैं जहाँ व्यक्ति को किसी भी राजनीतिक पक्ष की जरूरत नहीं पड़ती। अपितु उनका सान्निध्य ही किसी भी पक्ष अथवा व्यक्ति के लिए गौरव की बात होती है।
 

Article 1
अनुच्छेद 370 / 2 महीने से नजरबंद फारुख-उमर से मिलेंगे नेशनल कॉन्फ्रेंस के नेता, कल श्रीनगर में मुलाकात की मंजूरी
श्रीनगर. जम्मू-कश्मीर से अनुच्छेद 370 हटाए जाने के बाद घर में नजरबंद फारुख और उमर अब्दुल्ला से नेशनल कॉन्फ्रेंस का एक प्रतिनिधिमंडल रविवार को मुलाकात करेगा। अब्दुल्ला की पार्टी के नेताओं ने राज्यपाल सत्यपाल मलिक से इसके लिए अनुरोध किया था। नेशनल कॉन्फ्रेंस के प्रवक्ता मदन मंटू ने शनिवार को बताया कि पार्टी के 15 पूर्व विधायक श्रीनगर में दोनों नेताओं से मिलेंगे।

मोदी सरकार ने 5 अगस्त को अनुच्छेद 370 हटाकर राज्य को दो केंद्र शासित प्रदेशों में बांट दिया था। इस दौरान जम्मू-कश्मीर के कई बड़े नेताओं को नजरबंद कर दिया गया था। इनमें पूर्व मुख्यमंत्री महबूबा मुफ्ती भी शामिल हैं। सुप्रीम कोर्ट ने पिछले दिनों उनकी बेटी को मुलाकात की इजाजत दी थी।

घाटी से एक-एक कर नेताओं को छोड़ा जाएगा: सलाहकार

राज्यपाल मलिक के सलाहकार फारुख खान ने गुरुवार को कहा था कि हिरासत में लिए गए नेताओं को एक-एक करके छोड़ दिया जाएगा। इससे पहले उनका पूरी तरह से विश्लेषण किया जाएगा। जम्मू के कुछ नेताओं को दो महीने बाद बुधवार को रिहा किया गया था। घाटी में सुरक्षा बढ़ाने पर खान ने कहा था कि यह किसी आतंकी हमले की आशंका देखते हुए नहीं बल्कि एहतियात के तौर पर उठाया गया कदम है। पुलिस, सेना, बीएसएफ समेत सभी सुरक्षा बल अलर्ट पर हैं। 

Article 2
बैंक के पूर्व चेयरमैन वरयाम सिंह गिरफ्तार, एचडीआईएल के प्रमोटरों का प्राइवेट जेट-कारें जब्त

पंजाब एंड महाराष्ट्र कोऑपरेटिव (पीएमसी) बैंक घोटाले में मुंबई पुलिस ने शनिवार को पूर्व चेयरमैन वरयाम सिंह को गिरफ्तार कर लिया। मुंबई के ज्वाइंट कमिश्नर ने बताया कि सिंह को आर्थिक अपराध शाखा (ईओडब्ल्यू) के दफ्तर ले जाया गया। जहां जरूरी कार्रवाई के बाद उनकी गिरफ्तारी हुई। इससे पहले पुलिस ने शुक्रवार को बैंक के पूर्व एमडी जॉय थॉमस को गिरफ्तार किया था। कोर्ट ने उन्हें 17 अक्टूबर तक पुलिस हिरासत में भेजा है।

उधर, प्रवर्तन निदेशालय (ईडी) ने एचडीआईएल के प्रमोटरों का प्राइवेट जेट और कारों को जब्त कर लिया। जांच एजेंसी ने शुक्रवार को मुंबई में हाउसिंग डेवलपमेंट एंड इन्फ्रास्ट्रक्चर (एचडीआईएल) और पीएमसी बैंक से जुड़े छह ठिकानों पर छापेमारी की थी। ईओडब्ल्यू ने गुरुवार को दिवालिया हो चुकी एचडीआईएल ग्रुप के डायरेक्टर राकेश वाधवान और उनके बेटे सारंग को गिरफ्तार किया था। दोनों 9 अक्टूबर तक पुलिस हिरासत में हैं।

वकील ने कहा- थॉमस को बलि का बकरा बनाया 

पूर्व एमडी थॉमस के वकील ने मुंबई की निचली अदालत से कहा कि वह सिर्फ एक बैंक कर्मचारी थे। फैसले लेने में उनकी कोई भूमिका नहीं थी। इस मामले में उन्हें बलि का बकरा बनाया गया है। ईओडब्ल्यू ने दावा किया कि पीएमसी ने एचडीआईएल के 44 लोन अकाउंट को रिप्लेस किया, जिनका देनदारी काफी ज्यादा थी। थॉमस और बैंक के बोर्ड को इसकी पूरी जानकारी थी।

पीएमसी और एचडीआईएल के खिलाफ केस दर्ज

आरोप है कि पीएमसी बैंक ने एचडीआईएल को कर्ज देने में गड़बड़ी की। इससे बैंक को 4,355 करोड़ का नुकसान हुआ। इस मामले में मुंबई पुलिस की आर्थिक अपराध शाखा ने बैंक के पूर्व चेयरमैन वरयाम सिंह, पूर्व एमडी जॉय थॉमस और एचडीआईएल के प्रमोटरों के खिलाफ केस दर्ज किया है।

Article 3
द्विपक्षीय संबंध / भारत ने बांग्लादेश से कहा- रोहिंग्या पर 120 करोड़ खर्च किए, समस्या का जल्द समाधान खोजना होगा
बांग्लादेश की प्रधानमंत्री शेख हसीना चार दिवसीय भारत दौरे पर हैं। शनिवार को दिल्ली में प्रधानमंत्री नरेंद्र मोदी और शेख हसीना के बीच बैठक हुई। इस दौरान रोहिंग्या शरणार्थियों का मुद्दा भी उठा। भारत ने इस समस्या को सुलझाने में बांग्लादेश के प्रयासों की तारीफ की। भारत ने साफ कर दिया कि इस मुद्दे पर वो गंभीरता के साथ प्रयास कर रहा है। रोहिंग्या पर अब तक 120 करोड़ रुपए खर्च किए जा चुके हैं। हालांकि, भारत ने बांग्लादेश को बता दिया है कि तमाम प्रयासों के बावजूद इन शरणार्थियों का अनिश्चितकाल तक यहां रखना संभव नहीं है। इसलिए समस्या का स्थाई समाधान खोजना होगा।

प्रधानमंत्री मोदी और हसीना की बैठक में सात परियोजनाओं पर हस्ताक्षर हुए। साझा प्रेस कॉन्फ्रेंस में मोदी ने कहा- मुझे खुशी है कि भारत और बांग्लादेश के बीच 3 और योजनाओं का उद्घाटन करने का मौका मिला। हमने एक साल के अंदर 12 साझा प्रोजेक्ट शुरू किए हैं। उन्होंने कहा, ‘‘हमारा लक्ष्य अपने लोगों के जीवन को बेहतर बनाना है। यह हमारी मित्रता के आधार पर आधारित है।’’

बांग्लादेश ने एनआरसी का मुद्दा उठाया

आधिकारिक सूत्रों के मुताबिक, शेख हसीना ने प्रधानमंत्री मोदी के सामने असम में नेशनल रजिस्टर ऑफ सिटिजन (एनआरसी) लागू करने का मुद्दा उठाया। इस पर भारत ने कहा कि यह सतत प्रक्रिया है। मामला सुप्रीम कोर्ट की देखरेख में हो रहा है। प्रक्रिया पूरी होने पर परिस्थितियों के हिसाब से विचार किया जाएगा।

‘प्याज से हमारे लिए दिक्कत हो गई’
हसीना ने शुक्रवार को भारत-बांग्लादेश बिजनेस फोरम को संबोधित किया। उन्होंने कहा, ‘‘प्याज से थोड़ी दिक्कत हो गई हमारे लिए। मुझे मालूम नहीं क्यों आपने प्याज भेजना बंद कर दिया। थोड़ा सा नोटिस अगर देते तो दूसरी जगह से ला सकते थे। मैंने कुक को बोल दिया अब से खाने में प्याज डालना बंद कर दो। आगे से अगर किसी भी तरह से ऐसा कुछ करना है, तो हमें थोड़ा पहले बता देना।’’ हसीना से यह बात हिंदी में सुनकर वहां मौजूद लोग भी हैरान रह गए।  

विदेश मंत्रालय के प्रवक्ता रवीश कुमार ने इस मामले पर कहा कि हम कोशिश कर रहे हैं कि प्याज पर बांग्लादेश की प्रधानमंत्री ने जो चिंताएं जाहिर की हैं, उनका समाधान किस प्रकार किया जा सकता है। 29 सितंबर को वाणिज्य एवं उद्योग मंत्रालय ने हर तरह के प्याज के निर्यात पर रोक लगा दी थी।

Article 4
पहला टेस्ट / रोहित दोनों पारियों में शतक लगाने वाले छठे भारतीय, दूसरी पारी में दक्षिण अफ्रीका 384 रन पीछे
Oct 05, 2019, 04:36 PM IST
खेल डेस्क.  दक्षिण अफ्रीका के खिलाफ विशाखापट्टनम में खेले जा रहे पहले टेस्ट में भारतीय टीम ने 384 रन की बढ़त बना ली है। टेस्ट के चौथे दिन का खेल खत्म होने तक अफ्रीकी ने 1 विकेट पर 11 रन बना लिए थे। भारत ने अपनी दूसरी पारी 4 विकेट पर 323 रन बनाने के बाद घोषित कर दी। पहली पारी में उसने 502 रन बनाए थे। इससे पहले अफ्रीकी टीम पहली पारी में 431 रन बनाकर ऑलआउट हो गई। वहीं, दूसरी पारी में डीन एल्गर 2 रन बनाकर जडेजा की गेंद पर एलबीडब्ल्यू आउट हो गए। एडेन मार्कराम 3 और थिउनिस डी ब्रुईन 5 रन बनाकर नाबाद हैं।

भारत के लिए रोहित शर्मा ने लगातार दूसरी पारी में शतक लगाया। वे 127 रन बनाकर आउट हुए। उन्होंने पहली पारी में 176 रन बनाए थे। रोहित ने टेस्ट करियर का पांचवां शतक लगाया। चेतेश्वर पुजारा 81 रन बनाकर आउट हुए। उन्हें वर्नोन फिलैंडर ने एलबीडब्ल्यू कर दिया। रोहित ने पुजारा के साथ दूसरे विकेट के लिए 169 रन की साझेदारी की। पुजारा ने 21वां अर्धशतक लगाया। मयंक अग्रवाल 7 रन ही बना सके। उन्हें केशव महाराज ने डुप्लेसिस के हाथों कैच कराया। विराट कोहली 31 और अजिंक्य रहाणे 27 रन बनाकर नाबाद रहे। रविंद्र जडेजा ने 40 रन का योगदान दिया। दक्षिण अफ्रीका के लिए केशव महाराज ने दो विकेट लिए।

रोहित के रिकॉर्ड

रोहित बतौर ओपनर पहले ही टेस्ट की दोनों पारियों में शतक लगाने वाले पहले बल्लेबाज बने। उन्होंने इससे पहले 27 टेस्ट में छठे या सातवें स्थान पर बल्लेबाजी की थी।
रोहित दोनों पारियों में शतक लगाने वाले छठे भारतीय बल्लेबाज हैं। पहली बार पूर्व क्रिकेटर विजय हजारे ने ये उपलब्धि हासिल की थी। सुनील गावस्कर ने सबसे ज्यादा तीन बार टेस्ट की दोनों पारियों में शतक लगाया। राहुल द्रविड़ ने दो बार ऐसा किया था। हजारे, कोहली और रहाणे ने एक-एक बार इस उपलब्धि को अपने नाम किया।
रोहित एक टेस्ट में सबसे ज्यादा 13 छक्के लगाने वाले बल्लेबाज बन गए। उन्होंने पाकिस्तान के वसीम अकरम का रिकॉर्ड तोड़। अकरम ने 1996 में जिम्बाब्वे के खिलाफ 12 छक्के लगाए थे। भारतीयों में रोहित के बाद दूसरे नंबर पर नवजोत सिंह सिद्धू हैं। सिद्धू ने 1994 में लखनऊ में श्रीलंका के खिलाफ 8 छक्के लगाए थे।

Article 5
पाकिस्तान / इमरान के खिलाफ आजादी मार्च का ऐलान, कट्टरपंथी पार्टी बोली- सरकार को उखाड़ फेंकने तक आंदोलन करेंगे

Oct 05, 2019, 08:02 PM IST
इस्लामाबाद.संयुक्त राष्ट्र में कश्मीर मुद्दे पर समर्थन जुटाने में नाकाम रहे पाकिस्तान के प्रधानमंत्री इमरान खान की मुश्किलें बढ़ती नजर आ रही हैं। सुन्नी कट्टरपंथी दल जमियत उलेमा-ए-इस्लाम (जेयूआई-एफ) के प्रमुख मौलाना फजलुर रहमान ने सरकार के खिलाफ 27 अक्टूबर से इस्लामाबाद में आजादी मार्च शुरू करने का ऐलान किया है। रहमान ने पाकिस्तान के आर्थिक संकट के लिए इमरान खान को जिम्मेदार ठहराया। उन्होंने कहा कि हमारी लड़ाई सरकार को उखाड़ फेंकने तक जारी रहेगी।

रहमान ने पाक मीडिया से कहा, "मौजूदा सरकार फर्जी चुनाव का नतीजा है। सभी विपक्षी पार्टियों ने पिछले साल हुए चुनावों को नकार दिया है और नए सिरे से चुनाव की मांग की है। सरकार की नाकामी के कारण देश आर्थिक संकट में है। इसके खिलाफ हम डी-चौक पर जमा होंगे। हम आसानी से बिखरने वाले नहीं हैं। इमरान सरकार को उखाड़ फेंकने तक आंदोलन जारी रहेगा।"

पाकिस्तान में कारोबार चौपट, ऊंची टैक्स दरों से धंधे बंद

रहमान के मुताबिक, पाकिस्तान में कारोबार चौपट हो गया है। ऊंची टैक्स दरों के चलते व्यापारियों ने धंधे बंद कर दिए हैं। पाकिस्तान के धार्मिक हालात को लेकर भी मुसलमानों में गुस्सा है। जेयूआई-एफ के मार्च में विपक्षी दल पीएलएम-एन और पीपीपी भी शामिल होंगे। देशभर के नेता इस्लामाबाद के डी-चौक पर सरकार के खिलाफ जुटेंगे।

विपक्षी दलों ने कहा था- इमरान को सत्ता से हटाना चाहिए

पाकिस्तान के प्रमुख विपक्षी दलों ने इमरान सरकार के खिलाफ अकेले लड़ाई लड़ने से इनकार किया था। पाकिस्तान मुस्लिम लीग-नवाज (पीएलएम-एन) और पाकिस्तान पीपुल्स पार्टी (पीपीपी) ने सर्वदलीय बैठक बुलाकर इस पर आम सहमति बनाने की बात कही थी। हालांकि, दोनों ही दलों का कहना है कि इमरान की पार्टी पाकिस्तान तहरीक-ए-इंसाफ (पीटीआई) ने सत्ता में एक साल पूरा कर लिया है। अब इस अयोग्य और नाकाम सरकार को सत्ता से बेदखल किया जाना चाहिए।

पाकिस्तान में महंगाई चरम पर, मुद्रास्फीति 10% से ऊपर

इमरान खान ने प्रधानमंत्री का पद संभालने के बाद चीन, सऊदी अरब, यूएई और कतर जैसे पुराने सहयोगियों से कर्ज के लिए गुहार लगाई थी। बीते 8 महीने में अर्थव्यवस्था पटरी पर लाने के लिए करीब 64 खरब रुपए का कर्ज लिया भी जा चुका है, लेकिन हालात नहीं सुधरे। पाकिस्तान में मुद्रास्फीति 10% से ऊपर पहुंच गई है और लोग मंहगाई से परेशान हैं।

Article 6

गैजेट डेस्क.आईआईटी  के एक्सपर्ट ने बनाया चैटबॉट; नाम रखा 'अलबेला', बनेगा इंजीनियरिंग स्टूडेंट्स का गुरू

Sep 04, 2019, 04:21 PM IST
आईआईटी गुवाहाटी आर्टिफिशियल इंटेलिजेंस तकनीक पर बेस्ड चैटबॉट 'अलबेला' तैयार कर रहा है। संस्थान का कहना है कि यह एआई चैटबॉट फर्स्ट ईयर के इलेक्ट्रिकल एंड इलेक्ट्रॉनिक्स इंजीनियरिंग (ईईई) स्ट्रीम के स्टूडेंट्स को न सिर्फ पढ़ाएगा बल्कि उनके विषय संबंधित डाउट्स क्लीयर करेगा और उनके पूछे गए सवालों के सही जवाब देगा।

स्टूडेंट्स को बताएगा कब है एग्जाम
ईईई डिपार्टमेंट के प्रोफेसर प्रवीण कुमार का कहना है कि यह चैटबॉट डिपार्टमेंट के लगभग 850 छात्रों के काम आएगा। इसे बनाने में पिछले सात महीने से साथ रिसर्च स्कॉलर की टीम लगातार मेहनत कर रही है। इसका ट्रायल करने से पहले या इसे संस्था के लिए उपयोग में लाने से पहले, हमने इस प्रोजेक्ट को पूरा करने में आईबीएम से मदद ली है।

प्रवीण कुमार के मुताबिक इसे इस तरह से डिजाइन किया जा रहा कि स्टूडेंट्स द्वारा पूछे गए विषय संबंधित सवालों के सही और सटीक जवाब देगा। इसके अलावा यह उन्हें ट्यूटोरियल शेड्यूल और एग्जामिनेशन से संबंधित हर तरह की जानकारी उपलब्ध कराएगा। यह शेड्यूल दोनों विषयो के डाउट्स क्लीयर करेगा साथ ही उन्हें टेक्स्टबुक, रिफरेंस बुक और नोट्स जैसे जानकारी भी देगा।

टीम का कहना है कि यह चैटबॉट क्वेश्चन पेपर भी तैयार करेगा। भविष्य में इसमें और भी टॉप सर्विस जोड़ी जाएगी जिसके जरिए स्टूडेंट्स अटेंडेंस, मार्क्स और कई सारे डॉक्यूमेंट्स में से किसी खास इंफॉर्मेशन को ढूंढने जैसी सुविधा भी मिलेगी।

Article 7
इंसानों से ज्यादा चैटबॉट की सहायता लेना ज्यादा पसंद करते हैं भारतीय ग्राहक

Sep 05, 2019, 05:49 PM IST
गैजेट डेस्क.कैपजेमिनी रिसर्च इंस्टीट्यूट की गुरुवार को जारी हुई सर्वे रिपोर्ट के मुताबिक ग्राहक इंसानों से ज्यादा चैटबॉट की सहायता लेना पसंद कर रहे हैं। खासतौर पर तब जब वह कोई प्रोडक्ट खरीदने के लिए रिसर्च कर रहे हो, नई सर्विस के बारे में समझना चाहते हो या प्रोडक्ट खरीदने के बाद कस्टमर केयर सर्विस की मदद लेना चाहते हो।

भविष्य में ग्राहक डिजिटल असिस्टेंट से बातचीत करना ही पसंद करेंगे
सर्वे के मुताबिक 70% ग्राहकों का कहना था पिछले तीन साल में वॉयस असिस्टेंट फीचर का इस्तेमाल शुरू करने के बाद उन्होंने स्टोर और बैंक जाना लगभग बंद कर दिया है। यह सर्वे में 1200 ग्राहक और 1000 बिजनेस एग्जीक्यूटिव पर किया गया।

कैपजेमिनी के हेड ऑफ कस्टमर इंगेजमेंट मार्क टेलर का कहना है कि रिसर्च में सामने आया कि भविष्य में ग्राहक डिजिटल असिस्टेंट से बातचीत करना ही पसंद करेंगे। ग्राहक, कंपनी द्वारा दी जा रही इस सुविधा को बेहद पसंद भी कर रहे हैं।

टेलर ने आगे कहा कि ग्राहकों की प्राइवेसी और सिक्योरिटी का ख्याल रखना सबसे जरूरी है। पिछली रिसर्च में देखा गया कि ग्राहकों की सोच में काफी बदलाव आया है कि कैसे यह वॉयस असिस्टेंट सिस्टम उनकी प्राइवेसी और डेटा सिक्योरिटी को प्रशावित करेंगे।

तीन तिमाही के बिजनेस की बात करें को यह सामने आया कि लगभग 76% लोगों का कहना है कि वॉयस और चैट असिस्टेंट जैसे इनिशिएटिव की बदौलत उन्हें काफी जानकारियां मिली। जबकि 58% लोगों का कहना था कि उन्हें हमेशा उम्मीद से ज्यादा जानकारी मिली।

इस सुविधा के आने के बाद कस्टमर सर्विस पर होने वाले खर्चे में 20% की कटौती हुई है। इसके अलावा डिजिटल असिस्टेंट की सहायता लेने वाले ग्राहकों की संख्या में 20% का इजाफा हुआ है।

Article 8

कितने भी व्यस्त हों, परिवार को पर्याप्त समय देना ही चाहिए: सुंदर पिचाई
Jul 20, 2019, 09:24 PM IST
कैलिफोर्निया. आज गूगल सीईओ सुंदर पिचाई अपना 47वां जन्मदिन मना रहे हैं। पिछले 15 साल में गूगल के साथ सुंदर ने जिंदगी और दुनिया में कई उतार-चढ़ाव देखे हैं, खासतौर पर टेक वर्ल्ड में। जन्मदिन के मौके पर दैनिक भास्कर के लिए गूगल के पूर्व कर्मी और वर्तमान में यूएन में कार्यरत टेक गुरु सिद्धार्थ राजहंस ने उनकी जिंदगी और काम को समझने की कोशिश की।

सुंदर कहते हैं कि अब हम गूगल के हर प्रोडक्ट और सर्विस के साथ इस बात का ध्यान रख रहे हैं कि उससे दुनिया की किसी न किसी समस्या का हल निकल सके। साथ ही, आप कितने भी व्यस्त क्यों न हो, अपने परिवार के लिए समय निकालिए। यह एक ऐसा गुण है जो हर इंसान में होना चाहिए।
भास्कर के सवाल और पिचाई के जवाब 

दुनिया में तीन बदलाव तेजी से हो रहे हैं - 5जी, आर्टिफिशियल इंटेलिजेंस और इलेक्ट्रिक व्हीकल्स। इन तीनों में से किसे गेम चेंजर मानते हैं।

सुंदर: मैं व्यक्तिगत तौर पर इन तीनों में से ‘एआई’ के पक्ष में हूं और उसका समर्थन करता हैं। मुझे लगता है कि एक जिम्मेदारी के साथ कुछ नया करना यानी “रिस्पॉन्सिबल इनोवेशन ” इंडस्ट्री में गेम चेंजर होगा। मैं पिछले दिनों बर्लिन की टेक्निकल यूनिवर्सिटी (Technische Universität) के छात्रों से बात कर रहा था और मैंने इसी विषय को सामने रखकर अपने विचार रखे। मुझे लगता है कि 5जी एक अच्छा बदलाव है, लेकिन ये सिर्फ टेक्नोलॉजी को एक कदम आगे ले जाएगी- इसे मौजूदा कम्यूनिकेशन इंडस्ट्री की टेक्नोलॉजी का अपग्रेड कह सकते हैं। लेकिन, जो असली छलांग है जो कि टेक्नोलॉजी को बहुत आगे ले जाएगी, वह “एआई”  है और मैं इसे ही एक गेम चेंजर का नाम दूंगा। 

गूगल और दुनिया के लिए इसके योगदान को लेकर आपके मन की एक बात क्या है? 

सुंदर: मैंने 2004 में गूगल ज्वॉइन की थी और मैं यहां पर इनोवेशन और प्रोडक्ट मैनेजमेंट के कई अनुभवों से होकर गुजरा हूं। मैंने इस कम्पनी को क्रोम ऑपरेटिंग सिस्टम, क्रोम ब्रॉउजर, गूगल ड्राइव, जीमेल और मैप्स जैसे नए-नए वर्टिकल्स में बदलते देखा है। मुझे लगता है कि गूगल  दुनिया की एक अद्वितीय कम्पनी बन चुकी है और आज ये इंटरनेट की पर्याय है। हमारा लक्ष्य इसी आइडियोलॉजी को और आगे ले जाना है।

Article 9
सरकार युद्ध में शहीद और घायल जवानों के परिजन को मौजूदा राशि की 4 गुना आर्थिक मदद देगी

Oct 05, 2019, 05:51 PM IST
नई दिल्ली. देश के लिए लड़ते हुए शहीद होने और जंग में 60% शारीरिक क्षति होने पर जवानों के परिवार को अब केंद्र सरकार आठ लाख रुपए तक की आर्थिक मदद देगी। शनिवार को रक्षा मंत्री राजनाथ सिंह ने मदद की राशि बढ़ाने के प्रस्ताव को मंजूरी दी। इससे पहले यह राशि एक से दो लाख रुपए के बीच थी।

अब शहीदों के परिजनों को सेना युद्ध शहीद कल्याण निधि (एबीसीडब्लूएफ) के तहत 8 लाख रुपए मिलेंगे। यह मदद पेंशन, सामूहिक बीमा योजना, सेना कल्याण निधि और अनुग्रह राशि के अतिरिक्त दी जाएगी। नया नियम जंग के दौरान जवानों की सभी तरह की शारीरिक क्षति पर लागू होगा। रक्षा मंत्रालय ने बताया है कि फरवरी 2016 में सियाचिन में 10 जवानों की शहादत के बाद भूतपूर्व सैनिक कल्याण विभाग (ईएसडब्ल्यू) ने एबीसीडब्लूएफ का गठन किया था।

यह फंड अप्रैल 2016 से ही लागू

एबीसीडब्लूएफ की स्थापना जुलाई 2017 में की गई थी लेकिन इसे अप्रैल 2016 से ही लागू कर दिया गया था। यह फंड चैरिटेबल इन्डाउमेंट्स एक्ट 1890 के तहत बनाया गया। इसके अतिरिक्त, विभिन्न रैंकिंग के अधिकारियों के परिजनों के लिए 25 लाख से 45 लाख रु. के बीच और सेना सामूहिक बीमा के तहत 40 लाख से 75 लाख तक की राशि देने का प्रावधान पहले से है।

सेना युद्ध शहीद कल्याण निधि के तहत दी जाने वाली राशि 2 लाख से बढ़ाकर 8 लाख रुपए की गई
इस निधि की स्थापना 2016 में सियाचिन में हुई घटना के बाद रक्षा मंत्रालय ने जुलाई 2017
 में की थी

Article 10
पूर्व विदेश मंत्री ने कहा- सच्चाई स्वीकार करें, दुनिया में हमारे साथ कोई नहीं; ये झूठों की सरकार
Oct 05, 2019, 06:56 PM IST
इस्लामाबाद. पाकिस्तान के पूर्व विदेश मंत्री ख्वाजा आसिफ ने इमरान खान सरकार को झूठ बोलने वालों की सरकार बताया है। आसिफ ने कहा कि कश्मीर मुद्दे पर संयुक्त राष्ट्र में हुई फजीहत के बाद हमें ये स्वीकार कर लेना चाहिए कि दुनिया में हमारे साथ कोई नहीं है। आसिफ को पाकिस्तान में उनकी स्वच्छ छवि और साफगोई के लिए जाना जाता है। वो ब्यूरोक्रेट से राजनीति में आए थे और लंबे वक्त तक नवाज सरकार में विदेश मंत्री रहे।

कब तक झूठ बोलते रहेंगे इमरान और उनके मंत्री
‘एक्सप्रेस टीवी’ को दिए इंटरव्यू में आसिफ ने इमरान सरकार और विदेश मंत्री पर तंज कसे। एक सवाल पर कहा, “प्रधानमंत्री मुल्क को मूर्ख बना रहे हैं। कुछ महीने पहले उन्होंने कहा था कि पाकिस्तान में तेल निकलने वाला है और इससे हमारी गरीबी दूर हो जाएगी। कुछ नहीं हुआ क्योंकि तेल निकालने की संभावना सिर्फ 12 फीसदी थी। अब तो प्रधानमंत्री और उनके मंत्री इतने झूठे ट्वीट कर चुके हैं कि मैं गिनती ही भूल गया।”

'सच्चाई स्वीकार करें, अब कोई हमारे साथ नहीं'
कश्मीर मुद्दे पर इमरान और विदेश मंत्री शाह महमूद कुरैशी ने 58 देशों के समर्थन का दावा किया था। जब प्रस्ताव पेश करने की बारी आई तो पीछे हट गए। जब कुरैशी से इस बारे में इसी टीवी चैनल ने सवाल किया तो वो आपा खो बैठे। इसका वीडियो सोशल मीडिया पर अब भी वायरल हो रहा है। ख्वाजा आसिफ से जब इस बारे में पूछा गया तो उन्होंने कहा, “समर्थन था तो ट्वीट क्यों किया। संयुक्त राष्ट्र मानवाधिकार परिषद में प्रस्ताव पेश क्यों नहीं किया। सच्चाई ये है, और इसे हमें स्वीकार करना चाहिए कि दुनिया में अब हमारे साथ कोई नहीं है। उतावले होकर वो कुछ भी बोल देते हैं और बाद में मुल्क शर्मसार होता है। इन पर कोई असर नहीं होता। अंडों, मुर्गियों से लेकर घरों तक, ये जो भी अनुमान लगाते हैं- वो गलत ही साबित होते हैं।”

पाकिस्तान में सेना ही सरकार है
पिछले दिनों सेना प्रमुख जनरल कमर जावेद बाजवा ने पाकिस्तान के प्रमुख कारोबारियों के साथ बैठक की थी। इस बारे में पूछे गए एक सवाल पर आसिफ ने कहा, “ये क्या साबित करता है? क्या कारोबारियों को सरकार पर भरोसा नहीं है, या सेना ही सब कुछ चला रही है। इससे ज्यादा बोलूंगा तो मुझे म्यूट (सेना पर तंज) कर दिया जाएगा। यूएन में जो हुआ उससे साबित हो गया है कि हम राजनयिक तौर पर भी दुनिया में अकेले पड़ गए हैं।”

Artilce 11
हरियाणा विस चुनाव / पूर्व प्रदेशाध्यक्ष अशोक तंवर ने कांग्रेस छोड़ी, कहा- अब यह ठेकेदारों की पार्टी
Oct 05, 2019, 07:18 PM IST
पानीपत. हरियाणा के पूर्व कांग्रेस अध्यक्ष अशोक तंवर ने शनिवार को पार्टी की प्राथमिक सदस्यता से इस्तीफा दे दिया है। उन्होंने अपने ट्विटर हैंडल पर इस्तीफा पोस्ट किया है। दो दिन पहले तंवर ने हरियाणा कांग्रेस की सभी चुनाव समितियों से इस्तीफा दे दिया था। वे विधानसभा चुनाव में उम्मीदवारों के चयन को लेकर नाराज हैं और टिकट वितरण में खरीद-फरोख्त का आरोप लगा चुके हैं। उनका आरोप है कि कांग्रेस को एक आदमी ने हाईजैक कर लिया है। कांग्रेस अब ठेकेदारों की कांग्रेस हो गई है। हरियाणा कांग्रेस अब हुड्डा कांग्रेस बन चुकी है। हरियाणा में विधानसभा के लिए 21 अक्टूबर को मतदान होना है, नतीजे 24 तारीख को आएंगे।

तंवर ने कहा, ''मैंने 26 साल कांग्रेस को दिए और खून-पसीना एक कर पार्टी को बचाया। फिलहाल जिस तरह की व्यवस्था है, मैं समझता हूं कि लाखों साथियों की राजनीतिक हत्याएं कर दी गईं और कुछ की होनी बाकी है। इसमें मैं भी शामिल हूं, मेरी भी राजनीतिक हत्या की गई है। बहुत से लोग हैं, जो पार्टी छोड़कर जा चुके हैं। यह माहौल किसने बनाया, इसे बताने की जरूरत नहीं है। कुछ लोग कहते हैं भारत को कांग्रेस मुक्त करना है, लेकिन कांग्रेस के कुछ अंदरुनी लोग कांग्रेस को भारत और हरियाणा से मुक्त करना चाहते हैं।''

'भाजपा और दूसरी पार्टियों से ऑफर मिले, पर नहीं गया'

तंवर ने कहा कि कुछ लोग 5 साल तक एसी कमरों में बैठते हैं, विदेश यात्राएं करते हैं, पैसा उन्होंने कमा रखा है। चुनाव से ठीक पहले प्रकट हो जाते हैं, जैसे वे देवता हों, लेकिन उनके कर्म देवता वाले नहीं हैं। मेरे जैसे साधारण परिवारों से आए लोगों को मौका नहीं मिलता और अगर मिला भी तो कई बाधाएं खड़ी हो जाती हैं। मुझे भाजपा और दूसरी पार्टियों से ऑफर मिले, लेकिन मैंने ऐसा नहीं किया। कांग्रेस अब ठेकेदारों की कांग्रेस हो गई है।

Article 12
गूगल /पिक्सल 4 में मिलेगा लाइव कैप्शन फीचर, रियल टाइम में ऑडियो को टेक्स्ट में बदलकर स्क्रीन पर दिखाएगा
Oct 03, 2019, 03:52 PM IST
गैजेट डेस्क. गूगल अपने नए पिक्सल डिवाइस को जल्द ही लॉन्च करने की तैयारी में है। इसे 15 अक्टूबर को लॉन्च किया जा सकता है। लॉन्चिंग से पहले ही इसमें मिलने वाले दिलचस्प फीचर्स सामने आ रहे हैं।  रिपोर्ट के मुताबिक गूगल के अपकमिंग डिवाइस पिक्सल 4 में लाइव कैप्शन का फीचर भी मिलेगा। यह फीचर रियल टाइम में ऑडियो को टेक्स्ट में बदलकर स्क्रीन पर दिखाएगा। इसे पहले भी कई बार पिक्सल 4 में मिलने वाले फीचर्स सामने आ चुके हैं। कंपनी ने ब्लॉग पोस्ट में इस बात की जानकारी दे चुकी है कि पिक्सल 4 में मोशन सेसिंग तकनीक का भी इस्तेमाल किया जाएगा, जिसमें ऊंगली के इशारे से फोन को चलाया जा सकेगा।

पिक्सल 4 में मिलने वाला लाइव कैप्शन फीचर काफी हद तक लाइव ट्रांसक्राइब फीचर की तरह काम करेगा। लाइव ट्रांसक्राइब जहां आसपास के लोगों की आवाज सुनकर उसे टेक्स्ट के बदलकर डिस्प्ले पर दिखाता है, वहीं लाइव कैप्शन रियल टाइम में वीडियो, पोडकास्ट और अन्य सोर्स से ऑडियो सुनकर उसे टेक्स्ट में बदलकर डिस्प्ले पर दिखाएगा। यह फीचर उन लोगों के लिए काफी फायदेमंद साबित होगा जिन्हें कम सुनाई देता है। इसे इस्तेमाल करने के लिए इंटरनेट, वाईफाई की जरूरत नहीं होगी। इसे फ्लाइट मोड में भी इस्तेमाल किया जा सकेगा।

रिपोर्ट के मुताबिक पिक्सल 4 में क्वालकॉम स्नैपड्रैगन 855 चिपसेट मिल सकता है। इसके अलावा फोन में 6 जीबी रैम और डुअल रियर कैमरा मिल सकता है, जिसमें 12 मेगापिक्सल का प्राइमरी सेंसर और 16 मेगापिक्सल का टेलीफोटो सेंसर देखने को मिल सकता है। 

Article 13
साइबर क्राइम / पोर्नोग्राफी के लिए याहू के इंजीनियर ने महिला सहकर्मियों समेत 6000 यूजर्स के अकाउंट हैक किए
Oct 03, 2019, 05:44 PM IST
गैजेट डेस्क. याहू के एक सॉफ्टवेयर इंजीनियर ने अश्लील फोटो और वीडियो देखने के लिए 6000 याहू यूजर्स के अकाउंट हैक किए। हैक किए गए ज्यादातर अकाउंट महिलाओं के थे जिसमें उसकी दोस्त और महिला सहकर्मी शामिल है। इंजीनियर पासवर्ड हैक करने के बाद उन्हें चेंज कर देता था ताकि वो उन्हें दोबारा इस्तेमाल कर सके। कैलीफोर्निया में कम्प्यूटर में घुसपैठ करने पर काफी सख्त नियम है। कम्प्यूटर में घुसपैठ और डेटा हैक करने के जुर्म में अब इस शख्स को 5 साल जेल और लगभग एक करोड़ रुपए जुर्माना हो सकता है।

भरना पड़ सकता है एक करोड़ जुर्माना
यूएस डिपार्टमेंट ऑफ जस्टिस ने कहा रुइज़ डेनियल नाम के इस शख्स ने सोमवार को कोर्ट में अपना गुनाह कबूल किया। उसने बताया कि पासवर्ड क्रैक कर लगभग 6 हजार अकाउंट हैक किए जिनका इस्तेमाल वह अश्लील सामग्री देखने के लिए किया। इसमें सबसे ज्यादा महिलाओं के अकाउंट है जिसमें उसकी दोस्त और सहकर्मी भी शामिल है।

डेनियल ने आगे बताया कि याहू यूजर का डेटा हासिल करने के बाद वह इसकी मदद से आईक्लाउंड, फेसबुक और जीमेल समेत अन्य ऑनलाइन सर्विसेस का इस्तेमाल अश्लील सामग्री देखने में करता था।

पासवर्ड क्रैक करने के बाद वे अकाउंट के पासवर्ड बदल देता था ताकि दूसरे सिस्टम पर इनका इस्तेमाल कर सके।

34 वर्षीय इस शख्स ने कई फोटो और वीडियो अपने पर्सनल कम्प्यूटर में भी कॉपी कर रखे थे। लेकिन 2018 याहू द्वारा पकडे़ जाने पर उसने अपने कम्प्यूटर और हार्ड ड्राइव से इन्हें डिलीट कर दिया था।

रुइज़ को अप्रैल 2019 में कम्प्यूटर में घुसपैठ और डेटा हैक करने के जुर्म में दोषी बनाया गया है। उसे फरवरी 2020 में सजा सुनाई जाएगी। बता दें कि कम्प्यूटर में घुसपैठ करने के जुर्म में इसे 5 साल की सजा और एक करोड़ रुपए का जुर्माना हो सकता है।

Article 14
सुविधा / अब यूजर्स गूगल पे में भी कर सकेंगे जॉब सर्च
Sep 30, 2019, 11:19 AM IST
गैजेट डेस्क. हाल ही नई दिल्ली में सम्पन्न हुए गूगल फॉर इंडिया के पांचवें एडिशन में गूगल ने भारतीय यूजर्स के लिए कई नए प्रोडक्ट्स और प्रोग्राम्स शुरू करने की घोषणा की है। यहां इनके बारे में बताया जा रहा है, जानिए इन रोचक घोषणाओं के बारे में।

एंट्री लेवल जॉब्स सर्च कर सकेंगे यूजर्स
गूगल रिसर्च इंडिया
इस इनिशिएटिव के तहत बेंगलुरु में एक रिसर्च लैब खोली जाएगी जो देश में कम्प्यूटर साइंस रिसर्च को बढ़ावा देगी। इस रिसर्च का इस्तेमाल हेल्थकेयर, एजुकेशन और एग्रीकल्चर संबंधी समस्याओं को सॉल्व करने के लिए किया जाएगा।

असिस्टेंट में होगा इंटरप्रिटर मोड
अब गूगल असिस्टेंट आपके लिए एक रियल टाइम इंटरप्रिटर का काम भी करेगा जिसकी मदद से दो अलग-अलग भाषाएं बोलने वाले लोग आसानी से इंटरेक्ट कर पाएंगे। इसके लिए कहें-ओके गूगल, हेल्प मी स्पीक इन हिंदी।

लेंस होगा पहले से ज्यादा स्मार्ट
गूगल लेंस के नए फीचर्स की मदद से यूजर्स किसी रोड साइन, पोस्टर या मेन्यू की फोटो लेकर ट्रांसलेट बटन पर टैप करके अपनी भाषा में समझ सकेंगे। किसी शब्द पर टैप करके सीधे सर्च लॉन्च कर सकेंगे और डिटेल्स देख सकेंगे।

बोलकर करें लैंग्वेज सेट
गूगल असिस्टेंट नौ भारतीय भाषाओं को सपोर्ट करता है जिसे यूजर्स को मैनुअली सेट करना पड़ता है। हालांकि अब यूजर्स, हे गूगल टॉक टु मी इन हिंदी जैसा कमांड देकर अपनी पसंद की लैंग्वेज सेट कर सकेंगे। यह फीचर एंड्रॉयड और एंड्रॉयड गो में रोल आउट होना शुरू हो चुका है।

गूगल पे हुआ ज्यादा उपयोगी
गूगल पे के स्पॉट प्लेटफॉर्म की मदद से जहां व्यापारी अपने प्रोडक्ट्स के पूरे कैटलॉग को शोकेस कर सकेंगे, वहीं यूजर इसमें से अपनी पसंद का उत्पाद चुनकर उसके लिए वहीं से पेमेंट कर सकेंगे।
गूगल ने एक जॉब स्पॉट भी शुरू किया है जहां जॉब सीकर्स न केवल एंट्री लेवल जॉब्स तलाश सकेंगे, बल्कि सीवी भी तैयार कर सकेंगे।
गूगल पे के टोकनाइज्ड कार्ड से आप जिस मर्चेंट से खरीदारी करते हैं उसे आप टोकनाइज्ड टेक्नोलॉजी के जरिए एक डिजिटल टोकन दे सकते हैं।

Article 15
एआई / अब हाथाें की नसों से 0.3 सेकंड में होगी इंसान की पहचान, चीनी कंपनी ने बनाया स्कैनिंग सिस्टम
Sep 24, 2019, 03:56 PM IST
लाइफस्टाइल डेस्क. अब हाथों की धमनियों से इंसान की पहचान हो सकेगी। चीनी कंपनी मीलक्स ने ऐसी तकनीक विकसित है, जो फेस रिकग्निशन से भी तेज परिणाम देती है। नई तकनीक 0.3 सेकंड में ही धमनियों से इंसान की पहचान कर लेती है। कंपनी ने तकनीक का नाम एयरवेव रखा है। कंपनी का दावा है कि यह दूसरी बायोमीट्रिक प्रणाली से बेहतर और सुरक्षित है।
 

कैफेटेरिया और सार्वजनिक क्षेत्रों में शुरू हुआ इस्तेमाल
कंपनी के मुताबिक, जब फेस रिकग्निशन तकनीक से इंसान की पहचान की जाती है तो चेहरे पर मौजूद 80 से 280 फीचर पॉइंट्स की जांच होती है। लेकिन एयरवेव 0.3 सेकंड में हाथ की हथेली में मौजूद एक मिलियन से ज्यादा माइक्रो-फीचर पॉइंट्स को स्कैन कर लेगा। इसके जरिए व्यक्ति को कोई दूसरा इंसान नकली पहचान बनाकर धोखा नहीं दे सकता।

कंपनी के फाउंडर जेल क्यूंगलू ने बताया कि त्वचा के ठीक नीचे की प्रमुख नसें और कोशिकाएं व्यक्तिगत रूप से सभी में अलग-अलग होती हैं। एयरवेव आर्टिफिशियल इंटेलिजेंस पर ही आधारित है। यह हाथ की हथेली के जरिए सूक्ष्म और प्रमुख धमनियों से लेकर कोशिकाओं को स्कैन करने में सक्षम है। स्कैनर पर हाथ रखते ही एक बार में ही इन्हें स्कैन कर लिया जाता है। 

चीन में इन दिनों ज्यादातर काम कैशलेस और फेस रिकग्निशन तकनीक के जरिए किए जा रहे हैं। चीन में ज्यादातर जगहों पर चेहरे की पहचान, क्यूआर कोड और पासवर्ड सिस्टम का इस्तेमाल किया जा रहा है। मीलक्स कंपनी का दावा कि ऐसे मामलों में साइबर सुरक्षा की निजता पर सवाल भी उठ रहे है, लेकिन एयरवेव इनसे अधिक बेहतर और सुरक्षित है।

कंपनी के फाउंडर जेल क्यूंगलू के मुताबिक, एयरवेव को  2018 में पेश किया गया था। पिछले एक साल में चीन में ट्रायल चल रहा था और इसे काफी अच्छा रिस्पॉन्स मिला है। दक्षिण चीन के गुआंगडोंग प्रांत में कई कैफेटेरिया और सरकारी-सार्वजनिक क्षेत्रों में इसका इस्तेमाल बढ़ा है। मीलक्स अब इस प्रणाली को जल्द ही मेट्रो ऑपरेटर्स के लिए लाने की तैयारी कर रही है। 

Article 16
इनोवेशन / स्वीडिश कंपनी ने बनाया एयरबैग वाला हेलमेट, एक्सीडेंट होने पर सिर्फ 0.1 सेकंड में बचाता है जान

Sep 20, 2019, 06:44 PM IST
गैजेट डेस्क. स्वीडिश ब्रांड होवडिंग ने अपना थर्ड जनरेशन साइकलिंग हेलमेट 'होवडिंग 3' लॉन्च किया। यह हेलमेट आम हेलमेट से बिल्कुल अलग है। यह कॉलर की तरह दिखता है, इसके अंदर एयरबैग लगा है। क्रैश या एक्सीडेंट होने की स्थिति में यह एक सेकंड से भी कम समय खुल जाता है। यह खुलने पर सर और गर्दन के आसपास एक सुरक्षा कवच तैयार कर लेता है। कंपनी का कहना है कि दुनिया का सबसे सुरक्षित बायसाइकिल हेलमेट है।
इसमें लगे सेंसर प्रति सेकंड चालक के 200 मूवमेंट को रीड करता है
इसे ऐप की मदद से एंड्रॉयड-आईओएस बेस्ड डिवाइस के कनेक्ट किया जा सकता है
यह सिंगल साइज में उपलब्ध है, यूजर इसे अपने अनुसार एडजस्ट कर सकता है
इसकी कीमत 22 हजार रु. है, कंपनी का दावा है कि यह दुनिया का सबसे सुरक्षित हेलमेट है|
इमरजेंसी में कॉलिंग भी कर सकता है यूजर
इसके कॉलर में सेंसर लगे हैं। यह सेंसर प्रति सेकंड 200 बार साइकिलिस्ट के मूवमेंट रीड करता है। क्रैश या एक्सीडेंट के समय जैसे ही कुछ अबनॉर्मल मूवमेंट का पता चलता है यह एयरबैग तुरंत खुल जाता है और गर्दन और सिर को चोट लगने से बचाता है।

स्टैनफोर्ड यूनिवर्सिटी की साइंटिफिक स्टडी के मुताबिक, एयरबैग टेक्नोलॉजी ट्रेडिशनल बायसाइकिल हेलमेट से 8 गुना ज्यादा सुरक्षित है।

हेलमेट में बैटरी लगी है, जो सिंगल चार्जिंग में 12 घंटे का बैकअप देती है। इसे ब्लूटूथ की मदद से स्मार्टफोन से कनेक्ट किया जा सकता है और एंड्रॉयड/आईओएस ऐप से कंट्रोल किया जा सकता है।

ऐप में बैटरी नोटिफिकेशन समेत कई सारे एडिशनल फीचर्स मिलते हैं। ऐप की मदद से साइकिलिस्ट डेटा एनालिसिस कर जा सकता है कि कैसे एक्सीडेंट हुआ।

कंपनी इसे और बेहतर बनाने पर काम कर रही है। इसकी खास बात यह भी है कि एक्सीडेंट होने पर हेलमेट की मदद से अन्य यूजर से संपर्क किया जा सकता है।

यह सिर्फ एक ही साइज में उपलब्ध है। यूजर इसे पीछे दिए डायल के जरिए अपने अनुसार एडजस्ट कर सकता है। यह ऑफिशियल वेबसाइट पर बिक्री के लिए उपलब्ध है। इसकी कीमत 22 हजार रुपए है।

Article 17
एपल इवेंट / आज लॉन्च होगा आईफोन 11 और लेटेस्ट iOS 13, नई मैकबुक, वॉच और एयरपॉड्स पर भी नजर

Sep 10, 2019, 02:21 PM IST
गैजेट डेस्क. अमेरिकन कंपनी एपल का सबसे बड़ा इवेंट आज को कैलिफोर्निया के कूपर्टीनो में होगा। इवेंट का आयोजन स्टीव जॉब्स थिएटर में सुबह 10 बजे शुरू होगा। कंपनी ने इसे 'एपल स्पेशल इवेंट' का नाम दिया है। ऐसा माना जा रहा है कि इसमें नए फ्लैगशिप मॉडल आईफोन 11 के साथ आईफोन XS, आईफोन XS मैक्स के अपग्रेडेड वैरिएंट भी लॉन्च करेगी। वहीं, एपल वॉच 4 और iOS 13 भी लॉन्च किया जा सकता है।

हर साल एपल के निमंत्रण में खास इशारे होते हैं जैसे 2017 में लिखा था 'लेट्स मीट एट अवर प्लेस' तो सामने आया था नया स्टीव जॉब्स थिएटर। 2018 के इंविटेशन में रोज गोल्ड रिंग के साथ लिखा 'गैदर अराउंड' तो सामने आए गोल्डन आईफोन और एपल वॉच। इस बार लोगो के रंग से अनुमान लगाया जा रहा है कि मैट ग्रीन आईफोन आ सकता है। लेवेंडर भी कभी नजर नहीं आया है, यह भी प्रोडक्ट्स में दिख सकता है।

स्टीव जॉब्स थिएटर में सुबह 10 बजे शुरू होगा 'एपल स्पेशल इवेंट'
आईफोन 11 में 14+12+12 मेगापिक्सल का ट्रिपल रियर कैमरा मिलने की उम्मीद
आईफोन XS, आईफोन XS मैक्स में भी अपडेट वैरिएंट लॉन्च किए जाएंगे
आईफोन 11 में 5.8-इंच का फुल-व्यू डिस्प्ले मिलेगा। इसमें 14+12+12 मेगापिक्सल का ट्रिपल रियर कैमरा सेटअप मिलेगा। इसमें एक रेग्युलर लेंस, दूसरा पोर्ट्रेट लेंस और तीसरा वाइड एंगल लेंस है। सेल्फी के लिए फोन में 10 मेगापिक्सल कैमरा मिलेगा।
इसमें एपल का A12 बायोनिक हेक्सा-कोर प्रोसेसर मिलेगा। फोन में 512जीबी का स्टोरेज मिलेगा। फोन iOS 13 के साथ आएगा। आईफोन XS, आईफोन XS मैक्स में भी अपडेट ऑपरेटिंग सिस्टम मिलेगा।
फोन पर ओलियोफोबिक कोटिंग मिलेगी। यानी आईफोन 11 में बेहतर ग्रिप देने के लिए बैकसाइड में चमक कम रखी गई है। आईफोन 11 पूरी तरह वाटरप्रूफ होगा।
फोन में 4000mAh की बैटरी होगी, जो वायरलेस चार्जिंग को सपोर्ट करेगी। इसमें डुअल सिम सेट होगा। एक नैनो और दूसरी ई-सिम रहेगी, जो कैरियर से डायरेक्ट लोडेड रहेगी।
सिक्योरिटी के लिए फेस अनलॉक मिलेगा, लेकिन फिंगरप्रिंट स्कैनर हटा दिया गया है। पुराने आईफोन की तरह इसमें हेडफोन जैक नहीं मिलेगा। यानी एपल एयरपॉड्स की मदद से म्यूजिक का मजा ले पाएंगे।

Article 18
लेटेस्ट / सीईओ का अकाउंट हैक होने के बाद ट्विटर ने कुछ समय के लिए बंद की ट्वीट वाया एसएमएस सेवा
Sep 05, 2019, 01:13 PM IST
गैजेट डेस्क. पिछले हफ्ते ट्विटर के सीईओ जैक डोर्सी का अकाउंट हैक हो गया था। जिसके बाद ट्विटर गोपनियता और प्राइवेसी को लेकर विवादों में था। कंपनी ने प्लेटफार्म को और ज्यादा सुरक्षित बनाने इसमें कई बड़े बदलाव किए हैं। कंपनी ने खासतौर पर ट्विटर में मिलने वाली ट्वीट वाया एसएमएस सेवा को कुछ समय के लिए बंद कर दिया है।
कंपनी ने ट्वीट के जरिए लोगों को जानकारी दी कि यूजर्स के अकाउंट को और ज्यादा सुरक्षित बनाने के लिए हम ट्वीट वाया एसएमएस और टेक्स्ट मैसेज सेवा को फिलहाल कुछ समय के लिए बंद किया गया है। इसे बंद करना जरूरी था क्योंकि फोन नंबर लिंक करने वाली सेवा में कुछ खामियां देखने को मिली थी जिसके बाद इसे बेहतर बनाने के लिए यह कदम उठाने जरूरी था।
पिछले हफ्ते ट्विटर के सीईओ जैक डोर्सी का ट्विटर अकाउंट शुक्रवार को हैक हो गया। उनके अकाउंट से हैकर्स ने कई आपत्तिजनक और नस्लभेदी ट्वीट्स किए। रिपोर्ट्स के मुताबिक, कई ट्वीट्स आधे घंटे से ज्यादा समय तक उनकी प्रोफाइल पर ही दिखते रहे। बाद में ट्विटर की टेक टीम ने उनके अकाउंट को रिकवर कर लिया।

चकल स्क्वाड ग्रुप ने ली हैकिंग की जिम्मेदारी

ट्विटर ने कहा कि वह इस घटना की जांच कर रही है। कंपनी ने उन अकाउंट्स को सस्पेंड कर दिया, जिन्हें डोर्सी के हैक अकाउंट से रीट्वीट किया गया था। इसके अलावा कुछ अन्य अकाउंट्स को भी शक के आधार पर बंद कर दिया गया। चकल स्क्वाड नाम के एक ग्रुप ने हैकिंग की जिम्मेदारी ली है। जैक का अकाउंट होने के बाद उससे हिटलर के समर्थन और नाजी जर्मनी पर ट्वीट किए गए। इसके अलावा खुद जैक पर नस्लीय टिप्पणी करते हुए मैसेज भी पोस्ट किए गए। एक और ट्वीट में हैकर्स ने ट्विटर के हेडक्वार्टर में बम होने की अफवाह भी उड़ाई। ट्विटर ने बाद में इन सभी मैसेज को डिलीट कर दिया। 

Article 19
इंटरेस्टिंग / खुद से पैदा की गई बिजली से चलता है ये इलेक्ट्रिक डंपर, अब तक कर चुका है 76,000 ली. डीजल की बचत
Aug 29, 2019, 03:28 PM IST
ऑटो डेस्क. इलेक्ट्रिक वाहन अब समय की जरूरत हो गए है। दुनियाभर में लगातार ग्रीन एनर्जी पर काम हो रहा है। अभी इलेक्ट्रिक वाहन की सबसे बड़ी समस्या चार्जिंग को लेकर उसकी सीमाएं हैं। लंबी दूरी तक जाने के लिए इन्हें कई बार चार्ज करने की जरूरत होती है। इसलिए चार्जिंग को सुविधाजनक बनाने की कोशिश जारी है। इसके साथ ही लगातार ऐसी कोशिश भी की जा रही है, जिससे वाहन को कम से कम बार चार्ज करने की जरूरत पड़े। सोलर चार्जिंग वाहन भी इसी कड़ी का एक हिस्सा हैं। लेकिन, अगर हम कहें कि दुनिया के सबसे बड़े इलेक्ट्रिक वाहन को तो चार्ज करने की जरूरत ही नहीं पड़ती है। यह खुद ही अपनी जरूरत की बिजली पैदा करके चार्ज हो जाता है।
इलेक्टो डंपर या ई-डंपर एक 45 टन का निर्माण में काम आने वाला वाहन है। यह स्विस पहाड़ियों से चूना पत्थर लाने के काम में आता है। जब यह खाली होता है तो पहाड़ी पर ऊपर जाता है और वहां से 65 टन अयस्क लेकर लौटता है। इसमें रीजनरेटिव ब्रेकिंग सिस्टम लगा हुआ है, जिससे पहाड़ से उतरते समय यह जो भी ऊर्जा उत्पन्न करता है वह स्टोर हो जाती है। इस ऊर्जा से यह पहाड़ी पर चढ़ने के लिए आवश्यक चार्जिंग हासिल कर लेता है। यह क्रम चलता रहता है।
जर्मनी की कंपनी ने इस ई-डंपर को बनाया है। कंपनी के प्रवक्ता ने बताया कि यह ई-डंपर अगर रोजाना 20 चक्कर भी लगाता है तो इससे 200 किलोवाट घंटा यानी 200 यूनिट बिजली पैदा होती है। यह ई-डंपर अप्रैल से काम कर रहा है। इस आधार पर अगर गणना की जाए तो यह अब तक 76,000 लीटर डीजल की बचत कर चुका है। साथ ही कम से कम 200 टन कार्बन डाई ऑक्साइड को भी वातावरण में घुलने से रोक चुका है। फॉर्मूला ई-ड्राइवर लुकास डी ग्रासी ने कहा कि यह पूरी तरह से जादू है कि एक ट्रक खुद बिजली पैदा करके अपने लिए ऊर्जा जुटाता है। वह कहते हैं कि वास्तविक जीवन में यही इलेक्ट्रिक वाहनों का वास्तविक इस्तेमाल है। ये न केवल सस्ते हों, बल्कि अधिक उपयोगी और इको फ्रेंडली हों।

Article 20
तकनीक / अब सेंसर बताएगा खाना खराब है या नहीं, कीमत डेढ़ रुपए; मोबाइल में फिट होगा
Aug 22, 2019, 11:19 AM IST
गैजेट डेस्क.  खाना खराब है या नहीं, यह जानने के लिए आपको उसे सूंघने की जरूरत नहीं है। अब यह काम एक सेंसर करेगा, जो आपके स्मार्ट फोन से जुड़ा होगा। यह सेंसर ईको फ्रेंडली होने के साथ ही सस्ता भी है। इससे पैकेज्ड फूड आइटम की बर्बादी को बचाया जा सकेगा।

ब्रिटेन में तीन में से एक ग्राहक खाने के पैकेट को सिर्फ इसलिए फेंक देता है, क्योंकि उसके उपभोग की अंतिम तिथि (एक्सपायरी डेट) करीब होती है। इसमें से 42 लाख टन भोजन ऐसा होता है, जिसे खाया जा सकता था। लंदन के इम्पीरियल कॉलेज द्वारा तैयार यह सेंसर खाने को खराब करने वाली अमोनिया और ट्राइमिथायलामाइन का पता लगाकर पैकेज्ड भोजन की गुणवत्ता के बारे में बता सकता है। इस सेंसर को 'पेपर आधारित इलेक्ट्रिकल गैस सेंसर' (पीईजीएस) कहा जाता है।

सेंसर की कीमत डेढ़ रुपए

इस सेंसर की कीमत भी सिर्फ दो सेंट (करीब डेढ़ रुपए) है। इस सेंसर के डाटा को स्मार्ट फोन से पढ़ा जा सकता है। लोगों को सिर्फ अपना फोन सेंसर के ऊपर लाना होगा और उन्हें पता लग जाएगा कि संबंधित भोजन खाने लायक है या नहीं। शोधकर्ताओं ने कार्बन इलेक्ट्रोड को सेलुलोज पेपर में प्रिंट करके इसे तैयार किया है। यह पूरी तरह ईको फ्रेंडली है और पूरी तरह जहर मुक्त है, इसलिए खाने के पैकेट के ऊपर इसे लगाना भी सुरक्षित है।
प्रयोगशाला में जब इस सेंसर को इस्तेमाल किया गया तो इसने खाने को खराब करने वाली गैसों को बहुत तेजी से पहचान लिया। यह सेंसर बाजार में मौजूद ऐसे सेंसरों की तुलना में न केवल अधिक सटीक व तेज है, बल्कि कीमत के मामले में उनसे बहुत ही सस्ता है। एसीएस सेंसर्स जर्नल में प्रकाशित शोध में रिसर्चर्स का कहना है कि इस सेंसर के आने से पैकेज्ड भोजन पर यूज बाय डेट की जगह इसे ही लगाया जा सकता है। यह ज्यादा सटीक और विश्वसनीय होगा। इससे ग्राहकों को भी खाना सस्ती दर पर मिल सकेगा।
इस शोध के हेड डॉ. फिरात गुडेर का कहना है कि यह एकमात्र सेंसर है, जिसका व्यावसायिक स्तर पर इस्तेमाल संभव है। लोग यूज बाय डेट को विश्वसनीय भी नहीं मानते थे और वह संभवत: सटीक तरीका भी नहीं है। सस्ते होने की वजह से इनका इस्तेमाल संबंधित वस्तु की कीमत पर भी बहुत असर नहीं डालेगा। 